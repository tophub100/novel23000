{"id":0,"code":"14306754.html","title":"399.第399章 大理简史","latest_chapter_name":"正文 第639章 封禅（完结）","xiao_shuo_code":"22191","content":"\u003cbr/\u003e\u003cbr/\u003e    大理国是宋代以白族为主体的少数民族在今云南一带建立的少数民族国家。其政治中心在洱海一带，疆域大概是现在的今云南、贵州、四川西南部、缅甸北部地区及老挝与越南的少数地区。公元937年通海节度段思平灭南诏建国，定都羊苴咩城，国号大理，因举国尊崇佛教，又称妙香国。\u003cbr/\u003e\u003cbr/\u003e     太祖圣神文武皇帝——段思平\u003cbr/\u003e\u003cbr/\u003e     段思平，其先武威郡北人，世为南诏蒙氏将。唐元宗辛卯天宝十载，及甲午天宝十三载，唐再伐云南，云南王蒙阁逻凤命世子凤伽异、大军将段俭魏迎战于点苍山及西洱河，两败唐兵。以功升俭魏为清平官，赐名忠国，寻拜相，六传而至思平。其母因过江，水泛触浮木，若有感而娠，生思平，幷其弟思良。思平为幕览，小府副将也。常游山中，得为帝之谶，又每多异征。时东川节度使杨干贞之弟杨诏者已贵，闻而忌之，使人贼思平。思平逃匿于崇恩寺，在大理府城南九里。捕者追至，见蛛网盈寺门，不入，故得脱。后积战功，使为通海节度使。后唐明宗己丑天成四年，杨干贞夺赵善政之位。受诏之谮，常欲除思平。平卜于秀山神祠，就其舅爨判自匿。后晋高祖丙申天福元年，干贞索捕思平甚急。会善政臣守高方，素与思平善，密遣人招思平。思平与其弟思良、军师董迦罗走就之。皆裂冠，变姓名，为猎者，牵一犬至品甸波大村今大理府云南县地。宿旅舍。舍有戟，生牛革裹之，是夜风起，戟忽洞革出。思平惊曰：是何铦利？得非神戟乎！问主人曰：戟何为？曰：以防夜耳。曰：防夜莫若犬。遂以犬易戟去。行至叶镜湖，湖在大理府云南县地得神马。饥取野桃而食，核上有虫啮靑昔二字，思平解为十二月二十一日，意其吉兆。于是急趋而前，借兵于东方黑爨三十七蛮部，会于石城，今曲靖府是。以董迦罗为军师。兵集之期，适十二月二十一日也。所向皆克，遂进攻大理，讨干贞。时诏等陈兵据桥，军不能过。思平夜忽得三梦：人无首；玉瓶无耳；镜破。觉而告其下。迦罗觧之曰：君乃丈夫，去首为天；玉瓶去耳为王；镜破则无对者，此神示吉兆。是日，有被缨浣沙妇，指渡处曰：人从我江尾，马从三沙矣，尔国名大理。从之，乃得过江，击诏等杀之。干贞闻诏等军败，出奔。思平卽位，时天福丁酉二年也，年四十四岁。建号大理国，建元文德，仍都大理。天福三年封董迦罗为相国，封高方为岳侯，分治成纪、巨桥等地。封爨判为巴甸侯。祠秀山神，免东方三十七蛮部徭役，赦国中凡有罪无子孙者。天福四年，赦杨干贞罪，废为僧。一说干贞败后，挈其妻子奔永昌郡。思平遣兵追之，至万剑树，干贞自缢而死。思平俘其妻子亲属。帝好佛，岁岁建寺，铸佛万尊。后晋出帝甲辰开运元年帝崩，在位八年，子思英立。\u003cbr/\u003e\u003cbr/\u003e     文经皇帝——段思英\u003cbr/\u003e\u003cbr/\u003e     思英，后晋出帝甲辰开运元年卽位，明年，为出帝开运二年，改元文经。帝母杨氏桂仙娘没而为神，屡着灵应，封为楡城宣惠圣国母。是年，帝叔思良争位，废帝为僧，法名宏修大师。在位一年，叔思良立。一说思英素不肖，思平在日，常欲废之，不果。迨卽位，愈昏晕无度，群臣废之，而立思良。\u003cbr/\u003e\u003cbr/\u003e     圣慈文武皇弟（太祖之弟）——段思良\u003cbr/\u003e\u003cbr/\u003e     思良，后晋出帝乙巳开运二年卽位，明年，改元至治。后周太祖壬子广顺二年，帝崩，在位七年，子思聪立。\u003cbr/\u003e\u003cbr/\u003e     伪谥至道广慈皇帝——段思聪\u003cbr/\u003e\u003cbr/\u003e     思聪，后周太祖壬子广顺二年卽位，明年改元明德，又改元广德。宋太祖乙巳开宝二年，思聪卒，在位十七年，子素顺立。\u003cbr/\u003e\u003cbr/\u003e     素顺，宋太祖乙巳开宝二年卽位。明年，改元明政。先是，宋太祖丁卯干德五年春，王全斌平蜀，还京师，请取云南，负地图进。太祖鉴唐之祸，以玉斧画大渡河为界，曰：此外非吾有也。由是段氏得据南诏，相安无事。太宗乙酉雍煕二年，素顺卒，在位十六年，子素英立。\u003cbr/\u003e\u003cbr/\u003e     伪谥昭明皇帝——段素英\u003cbr/\u003e\u003cbr/\u003e     素英，宋太祖乙酉雍煕二年卽位。明年，改元广明，又改元明应、明圣、明统、明治。太宗至道二年，述传灯录。眞宗己酉大中祥符二年，素英卒，在位二十四年，子素廉立。\u003cbr/\u003e\u003cbr/\u003e     伪谥宣肃皇帝——段素廉\u003cbr/\u003e\u003cbr/\u003e     素廉，宋眞宗己酉祥符二年卽位，明年改元启明。眞宗壬戌干兴元年素廉卒，在位十三年。侄素隆立。\u003cbr/\u003e\u003cbr/\u003e     伪谥秉义皇帝——段素隆\u003cbr/\u003e\u003cbr/\u003e     素隆，宋眞宗壬戌干兴元年卽位，明年改元明通。仁宗丙寅天圣四年素隆禅位为僧，在位四年。侄素（贞）［眞］立。\u003cbr/\u003e\u003cbr/\u003e     伪谥圣德皇帝——段素真\u003cbr/\u003e\u003cbr/\u003e     素眞，宋仁宗丙寅天圣四年卽位，明年改元正治。仁宗辛巳庆历元年素眞禅位为僧，在位十五年，孙素兴立。\u003cbr/\u003e\u003cbr/\u003e     伪谥天明皇帝——段素兴\u003cbr/\u003e\u003cbr/\u003e     素兴，宋仁宗辛巳庆历元年卽位，明年改元圣明，又改元天明。素兴性好游狎，广营宫室于东京，多植花草，于春登堤上植黄花，名绕道金棱，云津桥上种白花，名萦城银棱。每春月，挟妓载酒，自玉案三泉，溯为九曲流觞。男女列坐，斗草簪花，昼夜行乐。花中有素馨者，以素兴爱之，故名。又有花遇歌则开，有草遇舞则动，兴令歌者傍花，舞者傍草。盖亦花草之妖也。仁宗甲申庆历四年，素兴在位，荒淫日甚，国人废之，而立太祖曾孙智恩之子思廉。计兴在位三年。\u003cbr/\u003e\u003cbr/\u003e     伪谥兴宗孝德皇帝（太祖元孙）——段思廉\u003cbr/\u003e\u003cbr/\u003e     思廉，宋仁宗甲申庆历四年卽位。明年，改元保安，又改元正安、正德、保德。仁宗甲辰皇佑四年广源州属交趾谅山府。蛮侬智高反郞州，伪号大南国，自称仁惠皇帝，潜元启历。九月，宋以枢密副使狄靑为荆湖宣抚使，督诸军讨之。十二月，狄靑至广南，合孙沔、余靖之兵，进次宾川。皇佑癸巳五年正月，至邕州。今广西南宁府。上元节，狄靑破昆仑关在南宁府城东二百里，距宾川州二十里。大破侬智高兵。智高烧城遁，由合江入大理，思廉杀之，函首送京师。是以段氏始闻于中国。仁宗嘉佑八年，命岳侯高智升讨杨允贤，克之。加智升太保，封德侯，赐白崖茹甸之地，寻晋封鄯阐侯，子孙世袭。神宗乙卯熈宁八年，思廉禅位为僧，在位三十一年，子廉义立。\u003cbr/\u003e\u003cbr/\u003e     伪谥上德皇帝——段廉义\u003cbr/\u003e\u003cbr/\u003e     廉义，宋神宗乙卯熈宁八年卽位。明年，改元上德。遣使入贡于宋。熈宁十年，又改元广安，作八龙王会。神宗庚申元丰三年，杨义贞杀廉义而自立。计义在位五年，自义贞弑其主廉义而自立，簒位仅四月，鄯阐侯高智升命子清平官高升泰起东方爨僰兵，讨而诛之，立廉义之侄寿辉。\u003cbr/\u003e\u003cbr/\u003e     伪谥上明皇帝——段寿辉\u003cbr/\u003e\u003cbr/\u003e     寿辉，宋神宗庚申元豊三年卽位。明年，改元上明，以高智升为布燮，高升泰为鄯阐侯。是年，日月交晦，星辰昼见。寿辉因天变，遂禅位于思廉之孙正明。计辉在位一年。\u003cbr/\u003e\u003cbr/\u003e     伪谥保定皇帝——段正明\u003cbr/\u003e\u003cbr/\u003e     正明，宋神宗辛酉元豊四年卽位。明年，改元保定。又改元建安、天佑。宋哲宗甲戌绍圣元年，明在位十三年，为君不振，人心归高氏，群臣请立鄯阐侯高升泰为君，正明遂禅位于僧，而段氏中绝矣。\u003cbr/\u003e\u003cbr/\u003e     按：段氏大理国，自思平建立，后晋高祖丁酉天福二年（公元942年），讫宋哲宗甲戌绍圣元年（公元1094年），传十四世，共一百五十八年。\u003cbr/\u003e\u003cbr/\u003e     大中国（高氏篡位，自立为帝，国号大中国。）\u003cbr/\u003e\u003cbr/\u003e     伪谥富有圣德表正皇帝——高升泰\u003cbr/\u003e\u003cbr/\u003e     高升泰，宋哲宗甲戌绍圣元年，受大理国段正明之禅卽位。改国号曰大中国。明年，改元上治。升泰，岳侯高方之裔，大理点苍山莲花峯下芒涌溪人。将生，其父袭岳侯，智升往石云寺在点苍山白雪峯麓进香回，遇一老叟云：尔家将生贵子，可速归。智升至家，而升泰适生，心颇异之。及长，有材器，仕为清平官，兼九爽之事，誉望日重。思廉出游，猝遇烈风，吹踣其马。廉将坠，智深跃前扶之。廉德智升，赐以宫人及珠玉。杨允贤（判）〔叛〕，廉命智升讨之，以功加太保，封德侯，旋晋鄯阐侯，世袭。及杨义贞簒逆，智升令升泰起东方兵，诛义贞而立廉义之侄寿辉。辉以智升为布燮，升泰袭鄯阐侯。辉在位灾异迭兴，因禅位于思廉之孙正明。明为君不振，人心归高氏。遂请升泰为君，而正明禅以位焉。哲宗丙子绍圣三年，升泰在位二年，寝疾。遗命曰：我之立国，以段氏之弱，我死，必以国仍还段氏，愼勿背我。及卒，其子高泰明遵遗命，还位正明之弟正湻。段氏复兴，号后理国。高氏相之，政令皆出其门，国人称为高国主，段氏拥虚位而已。\u003cbr/\u003e\u003cbr/\u003e     后理国（传八世，高升泰篡位之后，临死前夕，因诸部蛮寨反对其传子之念，不得已，传位于保定帝之弟——段正淳。因为高氏篡位，是以段正淳之后到大理亡国，史称为后理国。）\u003cbr/\u003e\u003cbr/\u003e     伪谥中宗文安皇帝（段正明之弟）——段正淳\u003cbr/\u003e\u003cbr/\u003e     段正淳，宋哲宗丙子绍圣三年复得国，淳位，号后理国。以高泰明为相国，执政柄，高泰运为栅主。明年，改元天授。又改元开明，天政，文安，赦徭役。筑楚雄城，在今楚雄府城西北二里。以封高泰明之侄高明亮。徽宗癸未崇宁二年，遣高泰运奉表入宋，求经籍，得六十九家，药书六十二部。鄯阐李观音得来朝，进金马杖八十节，人民三万三千户。淳赐得八章礼衣，龙头剑，擢为安东将军。缅人、波斯、昆仑三国进白象及香物。十月，彗星见西方，大疫。徽宗戊子大观二年，正淳禅位为僧，在位十二年，子和誉立。\u003cbr/\u003e\u003cbr/\u003e     封云南节度使大理国王，伪谥宪宗宣仁皇帝——段和誉又名端正严\u003cbr/\u003e\u003cbr/\u003e     和誉，宋徽宗戊子大观二年卽位。明年，改元日新。又改元文治、永嘉、保天、广运。七月中元节，各方贡金银、罗绮、珍宝、犀象万计，牛马遍点苍。徽宗辛卯政和元年，地大震，损十六寺。三十七部（判）［叛〕，高相国泰明讨平之。使四子高明清居鄯阐镇守。政和五年，缅人进金花、犀象。政和六年。遣儒官钟震、黄渐赍勅褒高泰朋相国忠贞，封平国公。是年，遣使入贡于宋。高泰明卒，封国师。泰明生八子，高智昌以罪流死。其下伊、何二人谋为执仇，乘誉入寺进香，图弑逆，事露被收。誉嘉二人之义，赦之，为立义士冢。高泰运立，主国事。六月，三日并出。政和丁酉七年，命子紫琮充进奉使，入贡于宋。诏遣使册封誉为金紫光禄大夫、检校司空、云南节度使、上柱国、大理国王。徽宗己亥宣和元年正月，彗出，慕宁、远、矣、破、马等叛。三月，出师征之，兵败。三十七部蛮复叛。陷鄯阐，高明清死之。郡臣以高升泰侄商量成有德，请立为相，号中国公。徽宗丙午靖康元年五月，金星入月，大火，焚三千九百家。南宋高宗丙辰绍兴六年，王遣使贡象马于宋，广西经畧安抚使奏之，诏护送行在，优礼答之。绍兴十六年三月十四日，大雾，历二十四日方开。高宗丁卯绍兴十七年，王老，因诸子内争外叛、遂禅位为僧，在位三十九年。子正兴立。\u003cbr/\u003e\u003cbr/\u003e     伪谥景宗正康皇帝——段正兴\u003cbr/\u003e\u003cbr/\u003e     正兴，南宋高宗丁卯绍兴十七年卽位。明年，改元永贞，又改元大宝、龙兴、盛明、建德。高量成让相位与侄寿贞，退老楚雄城。人化其德，名城曰德江城。孝宗癸未隆兴元年三月，寿贞卒。寿昌立为中国公。孝宗壬辰干道八年四月，重雾，十六日方开。正兴禅位为僧，在位二十五年，子智兴立。\u003cbr/\u003e\u003cbr/\u003e     伪谥宣宗功极皇帝——段智兴\u003cbr/\u003e\u003cbr/\u003e     智兴，南宋孝宗壬辰干道八年卽位，明年，改元利贞。又改元盛德、嘉会、元亨、安定。遣李观音得等至广西横山砦今在广西南宁府江上。求市马。李观音得夺寿昌位，与侄贞明。阿机起兵夺贞明位，还寿昌。贞明遂据鹤庆，号明国公，伪谥义地威天聪明仁帝。高妙音自白崖起兵，据鄯阐。时有妙音之甥成贤、成正二人来谒，意在夺鄯阐。妙音觉之，与之盟于天王庙。二人口含丁香叶，出庙吐之曰：盟非我也，叶也。未几，二人起兵，方战，见白马将斩之。白马将，乃庙中二力士也。光宗庚戌绍熙元年，修十六寺。宁宗乙卯庆元元年，修龙首、龙尾二关，三阳城。宁宗庚申庆元六年，智兴卒，在位二十八年，子智廉立。\u003cbr/\u003e\u003cbr/\u003e     伪谥享天皇帝——段智廉\u003cbr/\u003e\u003cbr/\u003e     智廉，南宋宁宗庚申庆元六年卽位。明年，改元凤历。又改元元寿。使人入宋求大藏经一千四百六十五部，置五华楼。宁宗乙丑开禧元年，智廉卒，在位五年。弟智祥立。\u003cbr/\u003e\u003cbr/\u003e     伪谥神宗皇帝——段智祥\u003cbr/\u003e\u003cbr/\u003e     智祥，南宋宁宗乙丑开禧元年卽位。明年，改元天开。又改元天辅、仁寿。征三十七蛮部，至寻甸平，河水绝流。理宗丁酉嘉（禧）〔熙〕元年，封高隆鄯阐王，以高泰祥为相国，以光日为演习。大府主将也。举贤育才，时和年丰，称治国焉。理宗戊戍嘉（禧）〔熙〕二年，智祥禅位为僧，在位三十三年。子祥兴立。\u003cbr/\u003e\u003cbr/\u003e     伪谥孝义皇帝——段祥兴\u003cbr/\u003e\u003cbr/\u003e     祥兴，南宋理宗戊戌嘉（禧）〔熙〕二年卽位。明年，改元道隆。理宗甲辰湻佑四年，蒙古兵出灵关，伐大理。祥兴遣将高禾迎战，禾败死之。段连佑归宋，宋遣使吊祭，致经书、银缎，为高禾拒蒙古兵战殁也。理宗辛亥湻佑十一年，为蒙古宪宗蒙哥之元年，祥兴卒，在位十三年。子兴智立。\u003cbr/\u003e\u003cbr/\u003e     天定贤王——段兴智\u003cbr/\u003e\u003cbr/\u003e     兴智，南宋理宗辛亥淳佑十一年卽位。明年，改元利正。又改元兴正、天定。是年，南宋理宗壬子淳佑十二年，为蒙古宪宗之二年七月丙午，太弟忽必烈等奉宪宗命，伐大理。受制专征，以大将兀良合台总督军务。八月，次临洮，由六盘踰吐番，凡行山谷二千余里无人之境。先遣王律朮、王侯、王鉴来谕大理，道阻而还。九月，次忒刺，分三道进。兀良合台率西道兵，由晏当路，诸王抄合也只烈率东道兵，由白蛮，忽必烈率劲骑，由中道。乙巳，至满陀城，留其辎重。十月，过大渡河。十一月，至白蛮打郭砦。十二月，再遣三使入大理，招兴智，皆被杀。智命相国高泰祥守金沙江，与蒙古将伯颜不花、虎儿敦等相持。忽必烈命众以革囊潜济江，破吐番，渉摩荻，出石门，所过降之，遂进薄大理。泰祥回军，奉兴智拒战，不胜。蒙古兵入上关。智奔鄯阐，泰祥退至统失逻先为姚安府，府裁，今为姚州，属楚雄府。募兵于三十七部未至，而蒙古兵已长（躯）〔驱〕而入，泰祥被执大理，不屈，乃斩于五华楼下。祥临刑叹日：段运不回，天使其然，为臣殒首，盖其分也。时白日正午，忽云起雷震，天鼓大鸣，忽必烈曰：忠臣也。泰祥夫人段氏，抱孤儿高琼、高长寿等伸诉。忽必烈目儿顾左右曰：此忠臣后，宜善视之。许以世其官。高泰祥为大中国升泰九世孙。遂灭段氏而有其地，得五城、八府、蛮部三十有七。乘胜入吐蕃，降其酋。明年，南宋理宗癸丑宝佑元年，为蒙古宪宗之三年，忽必烈班师。大将兀良合台拔鄯阐，获兴智以献，宪宗命赦之，封为摩诃罗嵯，管领八方，仍守其地，世袭总管。计兴智在位二年，宪宗授兀良合台银印，加大元帅，还镇大理。以刘时中为宣抚使，与兴智同安辑焉。南宋理宗庚申景定元年，为蒙古世祖忽必烈之中统元年，兴智率其季弟段信苴福北行，朝于世祖，道卒。计为总管又七年。蒙古遣使来祭吊，文曰：段氏承八姓正位，归有新统，旣顺天时以向义，犹得国王以栖迟，实国家待远方之仁，由贤王能左右之义。受命以来，朝夕愓励。赖尔维勤，用征不廷，正当共享亨嘉之运，胡意遽罹霜露之灾，呜呼！当朕未集大统，乃为叔季之国。兹旣承景运，合正君臣之称，参录不替于子孙，诏禄宜昭于典册，特遣太常省祭，赠为后理国向义天定贤王段公，尚赖神麻，永保祚土。所赠王爵，后不为例。明年，南宋理宗辛酉景定二年。为蒙古世祖中统二年，世祖勅授王之弟信苴日则段实。总管守大理。命之曰：向率我以临尔境众据国人之请，因从城下之盟，款附而忠勤益着。庸示至优之礼，以彰同视之仁。可革帝号，锡以虎符，总理大理、鄯阐、威楚、统矢、会川、建昌、腾越诸郡，抚恤已附之民，招集未降之国，卿其勉之。\u003cbr/\u003e\u003cbr/\u003e     按：段氏后理国，自段正淳复国，起宋哲宗丙子绍圣三年（公元1094年），讫南宋理宗癸丑宝佑元年（公元1259年），传八世，共一百五十七年。\u003cbr/\u003e\u003cbr/\u003e     总计段氏大理、后理二国，传二十二世，共三百零十五年。\u003cbr/\u003e\u003cbr/\u003e     南宋理宗景定二年（公元1261年），蒙古世祖之中统二年，段实入朝于世祖，袭总管，赐虎符，领大理、威楚、鄯阐、统矢、会川、建昌、腾越等城，自万户以下皆受节制。段氏袭大理总管十二世，起南宋理宗辛酉景定二年，为蒙古世祖中统二年，讫明太祖壬戌洪武十五年（公元1382年），共一百二十二年。\u003cbr/\u003e\u003cbr/\u003e     ~~~~~~~~~~~~~~~\u003cbr/\u003e\u003cbr/\u003e     南诏诸蛮部略记\u003cbr/\u003e\u003cbr/\u003e     白民：有阿白、白儿子、民家等名。白国之后，卽滇中之土著。妇女出门，携伞障面，谓之避嫌。宴客，切肉拌蒜，名曰食生。余同汉人。女镶边衣，以银花银吊为饰。\u003cbr/\u003e\u003cbr/\u003e     蒲人：即古百濮，周书所谓微卢彭濮也，后讹为蒲。质黑，鸟音。男子淸布褁头，衣套头衣，膝系黑滕；妇人挽发为髻，脑后戴靑绿磁珠，花布围腰，短裙，系海十数围。带刀弩长牌，不畏深渊，或浮以渡。婚娶长幼跳蹈，吹芦笙为孔雀舞，婿家立标竿，上悬彩绣荷包，中贮五谷银钱等者，两家男妇大小争缘取之，以得者为胜。又有野蒲、普蛮、朴子蛮等类，性尤凶悍，男子以布二幅结于左胁，另用布一幅合缝挂身；〔女〕以红布搭右肩蔽腰以下。今顺宁府多此种。\u003cbr/\u003e\u003cbr/\u003e     僰人：一名百夷，又名摆夷。性耐暑热，居多在棘下。本澜沧江外夷人。有水旱二种：水僰夷近水好浴，薙后发，蓄前发，盘髻如瓢，故又名瓢头僰夷；旱僰夷山居耕猎，又名汉僰夷。男靑布褁头，簪花；妇女不施胭粉，自然白晳，盘发辫，红绿包头，饰以五彩线须，衣五色衣，桶裙绣边。其俗贱女贵男，头目妻数百人，庶民亦数十，耕织贸易，皆妇人任之。凡婚娶，男女相悦而议聘，一成匹配，不肃而严。如夫妇不睦，听夫付之一物为凭，然后改适。有邪术，能使男子千里不忘，其法不外传也。\u003cbr/\u003e\u003cbr/\u003e     猓猡：爨蛮卢鹿之裔，猓猡其讹音也。以五月为春。信鬼尚巫，巫有大觋皤，拜禡白马之号。卜用雄鸡两髀骨，骨有细窍，刺以竹签，视多寡向背之势，定吉凶。其部长妻曰耐得，勇士曰苴可。每岁六月廿四日，名火把节，燃松炬，照村砦田庐。男椎髻镊须，耳环佩刀；妇披发短衣，桶裙，披羊皮。\u003cbr/\u003e\u003cbr/\u003e     白猓猡：一名撒马都，卽西爨白蛮。知读书，能文字，舌音淸便，多冒汉人。见尊长披羊皮，故嫁女授羊皮一帐。短衣革履，胸挂花包。妇人花衣桶裙，靑布蒙头，饰以海贝、锡铃。\u003cbr/\u003e\u003cbr/\u003e     黑猓猡：即东爨乌蛮。其祝以铃，其占以草。男挽发贯耳，披毡佩刀；妇人贵者衣套头衣，方领如井字，无襟带，自头罩下，长曳地尺许，披黑羊皮，饰以铃索。\u003cbr/\u003e\u003cbr/\u003e     干猓猡：以山居得名。每食插筯饭中，仰天跪拜为报本。好勇喜斗，杀人偿以财。服饰同黑猓猡，妇人项挂一羊毛筐，行住纽毛为绵。以织毯。\u003cbr/\u003e\u003cbr/\u003e     海猓猡：一名坝猓猡，以种水田得名。盖土人以水为海，以平田为坝也。居家俭朴，知读书。〔男〕服饰如汉人，妇如白猓猡。\u003cbr/\u003e\u003cbr/\u003e     妙猓猡：多土官之裔，有营长、官奴、火头等称。男挽发贯耳；妇人桶裙无袴，穿套头衣，前不揜胫，后长曳地，衣边火焰，弯曲如旗尾。居茅舍，中堂作火炉，父子妇姑，围炉而卧。又有一种，戴鹊帽者，名猓落蛮；白布褁胫者，曰白脚猓猡。\u003cbr/\u003e\u003cbr/\u003e     葛猓猡：一名大头猓猡。男以靑布丈许裹发为大头，女戴布花线箍。婚嫁步行，妇避伯，不避翁。亦有顶盔擐甲，乘马佩刀，以刼抢为生者。然居家尊卑有序，会食以跪为敬。\u003cbr/\u003e\u003cbr/\u003e     阿者猓猡：男女皆耳环手钏，衣短袴，披羊皮。婚娶，婿亲负女以归。\u003cbr/\u003e\u003cbr/\u003e     阿乌猓猡：性狡好猎。多蓄牛羊。每砦设官房一所，婚嫁并集其中。男短衣，女长衣，倶裹头，贯耳，出入带刀弩。\u003cbr/\u003e\u003cbr/\u003e     鲁屋猓猡：耕种射猎为生。男短衣木屐，女长裙跣足。\u003cbr/\u003e\u003cbr/\u003e     撒米猓猡：居山，耕瘠负薪，近水，捕鱼时给。面多黧黑，男挽发如鬏，毛褐被毡，佩短刀。女披靑布单，短裙，长袴。又有鲁兀、老乌、撒完、洒泥、阿蝎、阿系等类，衣饰风俗畧同。\u003cbr/\u003e\u003cbr/\u003e     老牾猓猡：即罗婺，又名罗午、罗武。男披发贯耳，披毡佩刀，穿火草布衣；女辫髪垂肩，饰以海贝砗磲，穿火草布裙。无床帏被褥，以松毛籍地而卧。\u003cbr/\u003e\u003cbr/\u003e     猓黑：蒲蛮别种。择丛篁深处，结茅而居。蜂虫鼠蛤，无所不食，以荞稗为上品。又有大猓黑、小猓黑，岩居野处，猿猱同类。\u003cbr/\u003e\u003cbr/\u003e     普特：以渔为业，舟不盈丈，而炊爨、牲畜、资生之具，无不咸备。泅水出没，口衔手捉，皆巨鱼也。今云南府省城西碧鸡山下，多有此种。\u003cbr/\u003e\u003cbr/\u003e     地羊鬼：亦僰人类也。短发黄睛，奸狡嗜利。与人相仇，能行妖术，以木石易人心肾，或以一帚系衣后，变形为象、马、猪、羊、猫、犬等物。稍畏惧之，卽为所魅，入人腹中，食五脏，或潜至人家，偷窃财物，食婴儿。知者一手捉之，一手痛殴，必复为人，夺其帚縻之，彼必以家赀之半匄脱。或有娶其女者，夫每出，必问归期，卽饵以毒，如期而归，更以药觧，否则毒发而死。交易失信，及私窥其要女者，必毒之。此种元江州为甚。\u003cbr/\u003e\u003cbr/\u003e     窝泥：有和泥、（干）〔斡〕泥、哈泥、路弼等名。黑白两种，风俗畧同。男戴麦杆帽，穿火草布衣，耳环，跣足；妇女辫发数绺，海贝、杂珠，盘旋为髻，套衣桶裙。善养猪，其猪小耳短身，长不过三十觔，肉肥腯，名窝泥猪。婚用媒妁，路遇野兽，则返而他求。嫁则以红藤束膝为识。勤生啬用，每积贝一百二十索为一窖，临死嘱其子曰：积贝若干，汝取某窖，余留我为来生用。死则以雌雄鸡各一殉。又有一种名糯比，与此同，其生者名哥泥，亦名瓦黑，好勇尚斗，能咒人使病。\u003cbr/\u003e\u003cbr/\u003e     阿昌：一名峨昌。男短衣披布单，女长衣无袴，腰缠红藤。占用竹三十三枝，畧如筮仪。嗜酒，觅禽兽虫豸生噉之。旧俗兄死弟妻嫂，后有罗扳砦百夫长早正死，其妻方艾自誓不失节，饿而死，其风遂革。又有小阿昌，其俗畧同。\u003cbr/\u003e\u003cbr/\u003e     阿成：男短衣，女桶裙，以树皮代瓦。婚用牛羊，至女家以水泼女足为定。\u003cbr/\u003e\u003cbr/\u003e     比苴：僰夷别种。男耳环革屐，女白帨束发，缠叠如仰螺。构楼而居近水，极寒犹浴。丧尚绯，夫死，妻不再嫁，名曰鬼妻。又有白布缠足者，名白脚僰夷，亦名孔荅；茜齿，文身，髠者，名光头僰夷；额上黥刺月牙纹，盖习车里之俗，所谓雕题也。\u003cbr/\u003e\u003cbr/\u003e     黑舗：亦名黑普，俗同窝泥，形容黧黑，怕见汉人。畜山羊，作竹器，一切床几櫈杌，备极精巧。\u003cbr/\u003e\u003cbr/\u003e     黑干夷：男椎髻麻衣，耳环垂肩；女以毛褐细带，编如筛罩，首饰以海贝、砗磲，衣领亦然。婚配，男吹芦笙，女弹口琴，唱和调悦，先野合，后媒妁。\u003cbr/\u003e\u003cbr/\u003e     山苏：男披发跣足，女椎髻蒙头。语似鸟音，形如猿猴。潜居深山，种荞、麻，或工或猎，夷中之最苦者。\u003cbr/\u003e\u003cbr/\u003e     车苏：亦名扯苏，傍岩临水。男短衣皮履，女长裙无袴。种荞稗，绩线为业，以羊毛占（睛）〔晴〕雨。\u003cbr/\u003e\u003cbr/\u003e     喇鸡：亦名喇记。黑布帽白衫。好楼居，孟春作土主会，客至，掘鼠及虾蟆为敬。其在交趾者，男善鎗，女善弩，多充交兵。又有白喇鸡，男女倶穿五色氆氇，食山虫、水蛇等物。\u003cbr/\u003e\u003cbr/\u003e     喇五：亦曰喇乌，又曰喇鲁。男如摆夷，女如窝泥，构楼临水而居。上人下畜，名曰掌房。其在腾越州者，食巨蟒、毒虫，或取蜂糟食之。\u003cbr/\u003e\u003cbr/\u003e     獛喇：男插鸡毛，女裹首巾，皆披羊皮，不浣濯。婚配先野合。每采蒙肚花蒙肚花树皮如藓，能毒人。生景东厅，今不产矣。欲人醉死则醉采，欲人狂死则狂采，以毒人。又一种在王弄山者，名马喇\u003cbr/\u003e\u003cbr/\u003e     哈喇：男女黑色，不知盥栉。妇女红黑藤缠腰数十围，产子以竹兜盛之，负于肩。又有古喇、杜喇，色尤甚，言语不通，略似人形而已。\u003cbr/\u003e\u003cbr/\u003e     戞喇：悍好猎，居山巓，户不正出，迎山开门，不留余粟。\u003cbr/\u003e\u003cbr/\u003e     卡喇：亦曰卡腊，男穿耳挽发，佩短刀；女短衣无袴，胫着彩色折袴。聚族而居，耕种鬻薪。\u003cbr/\u003e\u003cbr/\u003e     卡隋：亦名卡高，性顽钝，喜歌舞。男女多野合。婚娶通媒妁之日，议聘金，多至数百。娶后子孙犹有代祖父偿聘金者。\u003cbr/\u003e\u003cbr/\u003e     卡瓦：多在顺宁、永昌二郡，辣蒜江外。貌〔丑〕性恶，猎人以祭。商贾出腾越州，入木邦者必经其地，呼为卡利瓦。有生熟二种，生者刧掠，熟者保路。\u003cbr/\u003e\u003cbr/\u003e     西番：即土番，亦名巴苴，居金沙江边。性悍戾，善弩，男女辫发百绺，不知栉沭。男以藤缠左肘，披琵琶毡，暑热不脱；女以海贝砗磲磁珠饰于项。又有野西番，更不可制。\u003cbr/\u003e\u003cbr/\u003e     古宗：一名狤猔，西番别种。皆辫发百绺，男戴红缨，穿氆氇，挂铜铃佩刀，女饰以珊瑚、银泡，披腊瓦被单，皆穿乌拉鞾。经年一栉，栉必牲祭。春夏种荞稗，秋冬赶牛马，取牛羊乳酥，调油茶而食，名曰馓。又有小古宗，喜猎飮酒，余畧同。\u003cbr/\u003e\u003cbr/\u003e     苦葱：面丑。男麻衣短袴，女短衣桶裙，亦有衣袴相连者。耕山采薬为生。所佩环手篐，自幼至老不释，死以殉。\u003cbr/\u003e\u003cbr/\u003e     摩：乌蛮别种。性湻朴，鸟音，男薙发戴帽，长领布衣；女高髻，或戴黑漆尖帽，短衣长裙。畜牛羊，产射香。同类仇杀，妇女登场一劝即止。岁暮杀牛羊相邀，一客不至为耻。今有读书入泮者。\u003cbr/\u003e\u003cbr/\u003e     力：衣麻，披毡，岩居穴处。利刀毒矢，刻不离身，登山捷若猿猱。以土和蜜充饥，得野兽卽生食。尤善弩，每令其妇负小木盾前行，自后射之，中盾而不伤妇，以此制服西番。野力披发插羽，尤悍。\u003cbr/\u003e\u003cbr/\u003e     遮：男女皆穿耳，挽发。喜华彩衣，盘旋蔽体。每飮食必精洁。而长于弓弩，尤善鸟铳。\u003cbr/\u003e\u003cbr/\u003e     羯子：自孟养流入。环眼鸟队，散发，缠藤，耳带大环，首插鸡羽，无衣袴，腹下以麻布一幅围之。负弩佩刀，喊声如犬。又有结，耳带象牙大环，红布围头，衣半身衫，袒右臂，亦其类也。\u003cbr/\u003e\u003cbr/\u003e     拇鸡：形丑恶，妇女尤甚。椎髻插羽，佩刀负弩。猎食猿狙。见人有蓄，思盗，先用鸡骨卜，吉则徃，否则止。\u003cbr/\u003e\u003cbr/\u003e     摩察：亦名木察。束发耳环，披毡佩刀，执木弩、药矢，猎取禽兽。妇人皂布蒙头，饰以海贝，长裙细折，多至二十余幅，前后无衩，名曰桶裙。\u003cbr/\u003e\u003cbr/\u003e     嫚且：男女皆麻衣袴，披羊皮，以（丑）〔五〕月为正月。性好飮，男女皆同。男吹芦笙，女弹口琴，欢飮竟月，过此则终岁忍饥，野菜充腹而已。\u003cbr/\u003e\u003cbr/\u003e     土人：男絮袄佩刀弩，女披毡朿皮索，饥则紧缚之。婚姻以刀甲为聘，披发见舅姑。有争者告天，沸汤投物，以手捉之，曲则糜烂，直者无恙。\u003cbr/\u003e\u003cbr/\u003e     侬人：侬智高部落之裔。男束发短衣，女短衣密扣，腰缠红裹肚。性狡，漆齿，出入佩刀，长技在铳。","cnt":0,"sort":14306754,"author":"终南左柳","prev":"14306753.html","next":"14306755.html","book_title":"重生之主宰江山","updateTimeFmt":"2024-03-30 16:37:37","category":"历史小说"}